---
title: Carta 17 - Del P. Juárez a un amigo probablemente miembro de la Compañía de Jesús (Roma, 8 de septiembre de 1784).
date: 1784-09-08
tags:
  - 1784
  - Desde Roma
  - de Padre Juárez
categories:
  - Cartas
  - 1784
  - de Padre Juárez
  - A Desconocido
language:
  - it
---

_Cf. ASR 59-62 (en italiano)._

<div align="right">
Roma, 8 settembre 1784.
</div>

Carissimo amico:

Eseguisco con soddisfazione la commissione impostami da voi, di darvi qualche ragguaglio delle notizie venutemi dall’America, intorno agli Esercizi Spirituali di S. Ignazio, che presentemente si fanno in quei Paesi, ed intorno alla persona che con tanto impegno li promuove. Ecco dunque quel che io so:

La Sig.ra **Maria Antonia di S. Giuseppe** della Città di S. Giacomo dell’Estero, nell’America Meridionale, menava in quella città la sua vita, in ritiro libero di Beata della Compagnia di Gesù, in compagnia di altre Beate, in casa particolare e sotto la direzione dei Gesuiti. Allorché questi Religiosi furono scacciati da tutti i domini della Spagna nel 1781. Soffrendole il cuore alla Sig.ra Maria Antonia di veder mancati tanti apostoli colla mancanza di quei Padri, specialmente di Esercizi Spirituali di S. Ignazio, sentissi fortemente ispirata da Dio Nostro Signore a volere in qualche modo a parare tanto danno spirituale delle anime, onde mossa da solo zelo di Religione, e dal desiderio della salute delle anime, consigliatasi prima col suo confessore ed ottenuta la licenza ed approvazione dell’Ordinario e degli altri suoi Superiori, cercò con gran premura e le riuscì finalmente di far dare gli Esercizi Spirituali di S. Ignazio non solo agli uomini ma ancora alle donne separatamente nella sua Patria per molte settimane. Furono fatti dai fedeli questi primi Esercizi del principio in una casa particolare trovata dalla Sig.ra Maria Antonia e poi furono continuati nel Collegio che fu dei Padri della Compagnia di Gesù per le premure della medesima Signora, per avere così maggior comodo per più persone. I primi Direttori di questi Esercizi furono il Rev.do P. Maestro Fr. Diego Toro, dell’Ordine di Nostra Sig.ra delle Mercedi, allora Missionario, e presentemente Provinciale del suo Ordine; ed il fu Sig. D. Giovanni Ignazio Villafañe, laureato di dottore in Sacra Teologia, e ch’era stato Parroco di una chiesa: tutti e due uomini saggi e zelanti, di gran prudenza e di virtù, ma la principale promotrice, che pregò questi dottori, che invitò e convocò la gente, che cercò il mantenimento per tutti quei che fecero gli Esercizi, che badò anche alla cucina e servì negli uffici più vili di casa, fu la Sig.ra Maria Antonia di S. Giuseppe.

Vedutosi dunque il gran frutto delle anime, ed il gran bene del pubblico, che ne risultò da questi primi Esercizi, si accese maggiormente lo zelo nella Sig.ra Maria Antonia e risolse di propagarli anche per le altre città della Provincia. Portosi dunque con questa idea alla città di Jujuy, ch’era lontana da quella di S. Giacomo più di trecento miglia, a trattare ed a comunicare le sue idee col Vescovo di quella Diocesi, che si trovava allora in quella città, e col Governatore secolare, a capo della Provincia, che risiede in Salta, città lontana da quella di Jujuy settanta miglia incirca. Questi due Signori al principio ed a prima vista giudicarono per una cosa ridicola ed stravagante le pretensioni di questa donna. Con tutto ciò, esaminato ed osservato dopo per alcuni giorni il suo spirito, l’approvarono e le diedero tutte le facoltà e licenze necessarie, anziché la raccomandarono al loro Vicari o capi subalterni delle altre città, acciocché le dessero mano in tutto il possibile per quella spirituale impressa.

Benché premunita in questa maniera, la Sig.ra Maria Antonia nondimeno ebbe a patire su quel principio, e quasi in ogni paese, delle grandi contraddizioni e persecuzioni nell’eseguire la sua premeditata idea: essa però con un animo superiore a tutte le difficoltà, ed opposizioni del mondo e del Demonio, superatele tutte cominciò a girar la vastissima Provincia del Tucumán verso l’anno 1769, promovendo e facendo far gli Esercizi Spirituali di S. Ignazio in ogni città e paese in quella stessa maniera che nella sua Patria. Trattenevasi più o meno tempo secondo il maggiore o minor numero di persone che volevano far gli Esercizi e secondo il bisogno che lei medesima, ben informata, vedeva essere in qualche parte della Provincia. Le città principali, fuor di altri piccoli paesi, dove per più settimane ha fatto fare gli Esercizi Spirituali, per essere le più grandi della Provincia del Tucumán, sono: S. Giacomo dell’Estero, Jujuy, Salta,S. Michele del Tucumán, S. Ferdinando di Catamarca, Rioja, Cordoba, e quella di Buenos Aires, dove presentemente si trova, ed è la Capitale di tutte le altre.

Le persone che hanno goduto di questo beneficio degli Esercizi per lo zelo della Sig.ra **Maria Antonia**, sono state d’ogni grado e di ogni ceto e condizione, nobili ed ignobili, sacerdoti e secolari laici, uomini e donne ed anche persone costituite nelle maggiori dignità, sino alle più basse del popolo, esperimentando in una di loro delle straordinarie conversioni: il gran frutto delle loro anime in tutte quante come ci hanno informato nelle loro lettere molte persone delle più riguardevoli di quei paesi, e secondo mi accenna la medesima Signora nelle sue dirette a me, quasi in ogni ordinario. Da tutte queste medesime lettere ho ricavato ancora un calcolo prudenziale del numero delle persone che finora hanno fatto gli Esercizi, dacché cominciò la Sig.ra Maria Antonia questo suo ministero apostolico (se è lecito chiamarlo così) e sorpassano le cinquantamila.

Il metodo osservato da essa nel suo ministero apostolico e nei suoi viaggi è il seguente: Arrivata la Sig.ra Maria Antonia alla città destinata, subito si presenta alla medesima ai Superiori per ottenere la licenza per gli Esercizi, dopo fa mettere bollettini di invito per le cantonate, prega poi qualche Religioso o Prete che sa esser più zelante della gloria di Dio, più savio ed esemplare nella sua vita, acciocché voglia dare gli Esercizi, poi cerca una casa grande e capace di molta gente, dove possano quegli otto o dieci giorni abitare, circa a cento persone, ed ivi mangiare e dormire ed operare tutte le distribuzioni delle ore senza mai uscirne di casa, e senza mai pensare a niente, perché a tutto quanto ci pensa la Sig.ra Maria Antonia e di tutto fa essa le provvisioni colle elemosine.
